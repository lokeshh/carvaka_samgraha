# चार्वाक-संग्रहः

Deployed at - [https://lokeshh.github.io/carvaka_samgraha](https://lokeshh.github.io/carvaka_samgraha/)


### सर्वदर्शनसंग्रहः

तदेतत् सर्व्वं बृहस्पतिनाप्युक्तम् । 

“न स्वर्गो नापवर्गो वा नैवात्मा पारलौकिकः ।  
नैव वर्णाश्रमादीनां क्रियाश्च फलदायिकाः । 

अग्निहोत्रं त्रयो वेदास्त्रिदण्डं भस्मगुण्ठनम् ।  
बुद्धिपौरुषहीनानां जीविका धातृनिर्म्मिता ।

पशुश्चेन्निहतः स्वर्गं ज्योतिष्टोमे गमिष्यति ।  
स्वपिता यजमानेन तत्र कस्मान्न हिंस्यते । 

मृतानामपि जन्तूनां श्राद्धं चेत्तृप्तिकारणम् ।  
गच्छतामिह जन्तूनां व्यर्थं पाथेयकल्पनम् । 

स्वर्गस्थिता यदा तृप्तिं गच्छेयुस्तत्र दानतः ।  
प्रासादस्योपरिस्थानामत्र कस्मान्न दीयते? ।

यावज्जीवेत् सुखं जीवेदृणं कृत्वा घृतं पिबेत् ।  
भस्मीभूतस्य देहस्य पुनरागमनं कुतः । 

यदि गच्छेत् परं लोकं देहादेष विनिर्गतः ।  
कस्माद्भूयो न चायाति बन्धुस्नेहसमाकुलः । 

ततश्च जीवनोपायो ब्राह्मणैर्निहितस्त्विह ।  
मृतानां प्रेतकार्य्याणि न त्वन्यद्विद्यते क्वचित् । 

त्रयो वेदस्य कर्त्तारो भण्डधूर्त्तनिशाचराः ।  
जर्फरीतुर्फरीत्यादि पण्डितानां वचः स्मृतम् । 

अश्वस्यात्र हि शिश्नन्तु पत्नीग्राह्यं प्रकीर्त्तितम् ।  
भण्डैस्तद्वत् परञ्चैव ग्राह्यजातं प्रकीर्त्तितम् । 

मांसानां खादनं तद्वन्निशाचरसमीरितमिति” ।

---

### मोक्षोपायः

यावज्जीवं सुखं जीवेन् नास्ति मृत्योर् अगोचरः ।  
भस्मीभूतस्य शान्तस्य पुनरागमनं कुतः ॥

---

### नैषधीयचरितम्

**ग्रावोन्मज्जनवद्यज्ञफलेपि श्रुतिसत्यता ।**  
**का श्रद्धा तत्र धीवृद्धाः कामाध्वा यन खिलीकृतः ॥**

प्रावोन्मज्जनवत् 'ग्रावाणः प्लवन्ते' इति प्रतिपादितपाषाणतरणवज् ज्योतिष्टोमादियज्ञानां साध्ये स्वर्गादौ फलेपि 'ज्योतिष्टोमेन स्वर्गकामो यजेत' इत्यादिश्रुतीनां सत्यता यथार्थता । ग्रावोन्मज्जनवाक्यस्य प्रत्यक्षबाधितत्वात्, यागानन्तरमेव स्वर्गादेरदृष्टत्वाज्ज्योतिष्टोमादियागप्रतिपादिका श्रुतिरपि प्रत्यक्षबाधिता । तथाच 'यागश्रुतिरप्रमाणम्, प्रत्यक्षविरुद्धत्वाद्ग्रावोन्मज्जनश्रुतिवत्' इति प्रयोगाद्यागश्रुतेरपि स्वर्गादावसत्यतेति च व्याख्येयम् । अत्र विरुद्धलक्षणया सत्यतेत्यस्याऽसत्यतेत्यर्थः । एवमन्येषामपि वेदवाक्यानां श्रुतित्वाविशेषादप्रमाणत्वे हे धीवृद्धाः बुद्धिमन्तो देवास्तत्र फले श्रुतौ वा युष्माकं का श्रद्धा कथमास्तिक्यम्। अपि त्वप्रामाणिकेर्थे श्रद्धा न कार्या । यद्येन कारणेन यद्वशाद्वेदोक्तविद्यातिक्रमभिया कामाध्वा यदृच्छाचारमार्गः खिलीकृतो बद्धः । त्यक्त इत्यर्थः । श्रुतिमात्रस्याप्रमाणत्वाद्यज्ञे यजमानर्त्विजां कतिचिदहानि यद्ब्रह्मचर्यं तदप्यप्रामाणिकत्वात्त्यजतेति भावः । 'धीवृद्धाः' इत्युपहासे । अतिमूर्खा भवन्त इत्यर्थः ॥


---


